---
layout: post
title:  "Beboki, zmory i inne Śląskie stwory"
categories: [ Archiwizacja ]
image: assets/images/beboki/beboki.jpg
---

## **Dzisiaj świat śląskich demonów wydaje się już zamierzchłą przeszłością. Czy ktoś jeszcze wierzy, że skarbnik wciąż strzeże podziemnych skarbów a utopek chowa się pod mostem?**


Jesienią, gdy gęsi chowane od wiosny były zabijane, nic nie mogło się zmarnować. Z tego powodu w jesienne wieczory organizowano tzw. "szkubania". Sąsiadki, kuzynki i przyjaciółki spotykały się i odpierzały gęsi. Te spotkania były idealną okazją na "klachy". Skubiąc pierze, omy i ciotki opowiadały straszne historie.

![zdjecie](/assets/images/beboki/1.png){:width="800px"}

*1. fot. Muzeum Górnośląskie w Bytomiu*

## Zmory, czyli jak tłumaczono paraliż senny

  

Ślązacy do dziś opowiadają sobie o wizytach zmory. Mówi się, że to baba, która po nocach gniecie i dusi ludzi. Zmora przychodziła po północy, siadała na klatce piersiowej śpiącej osoby i dusiła lub drapała osobę śpiącą. Istniało dużo sposobów jak sobie z nią poradzić. Za pomocą święconej kredy rysowano linię dookoła łóżka, inni natomiast spali na opak aby przechytrzyć zmorę, która to już miała nie wracać. Jednak najbardziej znana i przydatna metoda przegnania zmory polegała na wypowiedzeniu słów: „Przyjdź rano, dam ci chleba z masłem”. Gdy nazajutrz pojawiła się kobieta, która „przez przypadek” chciała coś załatwić, należało ją poczęstować sznitką (kromką). I po problemie.

![zdjecie](/assets/images/beboki/5.jpg){:width="800px"}

*2. Johann Heinrich Füssli - Nocna Mara (Nachtmahr), 1781 r.*

## Zgroza nieposłusznych bajtli

Jednym z najpowszechniej znanych stworów ślaskiego dziedzictwa, jest bebok. Każdy wyobrażał go sobie trochę inaczej. Najczęściej był to mały kudłaty stwór, który w jednej ręce trzymał kij, a w drugiej worek, do którego wrzucał niegrzeczne dzieci. Dzisiaj jest popularnym motywem licznych plakatów, filiżanek, koszulek bądż innych gadżetów, ale kiedyś szerzył niepokój wśrod mieszkańców Śląska, w tym głównie dzieci. Aby powstrzymać najmłodszych od sznupania w chlywikach, pywnicach i gorach (strychach), opy (dziadkowie) godali bajtlom, aby uważali bo "bebok ich weźnie". W ten sposób przestrzegali małych ciekawskich od chodzenia w niebezpieczne miejsca.

![zdjecie](/assets/images/beboki/3.jpg){:width="800px"}

*3. fot. Grzegorz Chudy, Bebok na Nikiszowcu*

![zdjecie](/assets/images/beboki/2.png){:width="800px"}

*4. Śląski chlywik,  Autor: Zofia Rydet. Zdjęcie pochodzi z zofiarydet.com*
  

## "Dawno temu opa trefił utopka"

  

Kiedyś, gdy byłem młodszy, oma opowiedziała mi historie o tym jak widziała utopka, który porywa kogoś do jeziora. Rzeczywiście tak jest, że legendy o utopkach, czyli stworach czyhających na ludzi blisko wody, przeważnie nad stawem, jeziorem i na mostach, dalej krążą po śląskich domostwach. Mówiono, że utopek wyglądał jak duża żaba. Miał zieloną skórę, a między palcami, błony. Ubrany był w fioletową koszulę i czerwone spodnie. Nieodłącznym jego rekwizytem była fajka. Utopek miał magiczną moc i mógł przybierać różne postacie. Aby zaciągnąć do wody swoje ofiary, kusił je, przybierając kształt przedmiotu ich marzeń. Jednak najbardziej upodobał sobie pijanych mężczyzn. Była to bowiem dla nich idealna wymówka, gdy pijani wracali do domu w ubraniach, które były mokre od wody lub moczu.

![zdjecie](/assets/images/beboki/4.jpg){:width="800px"}

*5. Rzeźba Utopca, lokalizacja - Zagroda Wsi Pszczyńskiej: Skansen*


## Dobry duch i opiekun kopalni

  

U górników zaś często było słychać o skarbku. Legendy powiadają, że był to górnik, który za życia kochał swoją pracą i po śmierci przez całą wieczność chciał być strażnikiem kopalni. Dawniej wierzono, że skarbek może przybrać formę zarówno ludzi, jak i zwierząt. Jednak najczęściej wyobrażano go sobie jako starego sztygara z długą białą brodą i świecącymi czerwonymi oczami, trzymającego w ręku lampę. Był on małomówny — czasem zdradzał go tylko złowrogi śmiech. Skarbek był postrzegany jako pozytywna postać. Ostrzegał górników o niebezpieczeństwach takich jak tąpniecia i wybuchy metanu. Często pomagał górnikom wydobywać węgiel, ale gdy dochodziło do dzielenia się zapłatą, trzeba było powiedzieć, że ostatnia moneta należy do skarbka, inaczej mogło się to skończyć okrutną śmiercią z powodu zachłanności. Jako ciekawostka warto wspomnieć, że każda kopalnia miała swojego skarbka.

![zdjecie](/assets/images/beboki/6.jpg){:width="800px"}

*6. Skarbnik w Zabytkowej Kopalni Węgla Kamiennego Guido w Zabrzu*
